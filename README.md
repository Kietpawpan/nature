# ธรรมชาติของสัตว์ทั้งหลาย
สิ่งที่ประกอบเป็นคน ๆ หนึ่ง คือ ร่างกาย (รูปขันธ์) และจิต โดยที่จิตนั้น เป็นนามธรรม (สิ่งที่มองไม่เห็น) 

จิตของคนทั่วไป ประกอบด้วยสิ่งปรุงแต่งจิต (เจตสิก) ได้แก่ 
1. ความรับรู้ซึ่งรูป รส กลิ่น เสียง สัมผัสทางกาย อารมณ์ทางใจ (วิญญาณขันธ์) ผ่าน 6 อวัยวะ (อินทรีย์ 6) คือ ตา หู จมูก ลิ้น กาย ใจ หรือคนรุ่นนี้เรียกว่า กระแสประสาท หรือการรับรู้สิ้งเร้าภายนอก
2. ความรู้สึกสุข ทุกข์ หรือไม่สุขไม่ทุกข์ (เวทนาขันธ์) ต่อสิ่งที่รับรู้ทางวิญญานขันธ์
3. ความจำได้หมายรู้ (สัญญาขันธ์)
4. ความตัดสินใจให้ตนแสดงออก ทางกาย วาจา ใจ (สังขารขันธ์)

รวมเป็นคนนั้น เรียกว่า ขันธ์ 5

การฝึกจิต คือ การควบคุมเจตสิกให้เป็นกุศล หรือ โสภณเจตสิก อันปรุงแต่งจิตให้เป็นกุศลจิต โดยการเจริญธรรม ให้กุศลธรรมเกิดขึ้น ดังนี้
1. มีความเห็นที่สมควร (สัมมาทิฏฐิ)
2. มีความคิดที่สมควร (สัมมาสังกัปปะ)
3. มีคำพูดที่สมควร (สัมมาวาจา)
4. มีการกระทำที่สมควร (สัมมากัมมันตะ)
5. มีการเลี้ยงชีพที่สมควร (สัมมาอาชีวะ)
6. มีความเพียรที่สมควร (สัมมาวายมะ)
7. มีความระลึกที่สมควร (สัมมาสติ)
8. มีความเพ่งที่สมควร (สัมมาสมาธิ)

รวมเรียกว่า อริยมรรคมีองค์แปด ซึ่งอาศัยสัมมัปปธาน 4 อิทธิบาท 4 อินทรีย์ 5 พละ 5 และโพชฌงค์ 7 รวมเรียกว่า โพธิปักขิยธรรม นำไปสู่การตรัสรู้ คือ การรู้แจ้งในทุกข์ สมุทัย นิโรธ มรรค (อริยสัจจ์ 4) เกิดความรู้ที่สมควร (สัมมาญาณ) และบรรลุธรรมที่สมควร (สัมมาวิมุติ) เมื่อถึงที่สุดแล้ว จะมีญาณดับกิเลสตัณหา (อาสาวักขยญาณ) ให้สามารถดับอาสวะ 3 คือ กามสวะ ภวาสวะ และอวิชชาสวะ ทำให้ละสังโยชน์ 10 คือ สักกายทิฏฐิ วิจิกิจฉา สีลัพพตปรามาส กามฉันทะ ปฏิฆะ รูปราคะ อรูปราคะ มานะ อุทธัจจะกุกกุจจะ และอวิชชา หลุดพ้นจากอำนาจของอุปธิ 4 คือ กามคุณูปธิ กิเลสูปธิ อภิสังขารูปธิ และขันธูปธิ เมื่อมรณะแล้ว หากอินทรีย์แก่กล้าบริบูรณ์แล้ว จะดับขันธ์ เข้าสู่นิพพาน อันเป็นอสังขตธรรม เป็นบรมสุข ไม่กลับมาเกิดในโลกอีก เรียกว่า บรรลุอมตะ ถึงฝั่งพระนิพพาน อันเป็นเป้าหมายสูงสุดของผู้ศึกษาพระพุทธธรรม
